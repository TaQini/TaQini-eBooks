\section{榮衛三焦}

　　三十難曰：榮氣之行，常與衛氣相隨不？
\\\\
　　然：經言人受氣於穀。穀入於胃，乃傳與五藏六府，五藏六府皆受於氣。其清者為榮，濁者為衛，榮行脈中，衛行脈外，榮周不息，五十而復大會。陰陽相貫，如環之無端，故知榮衛相隨也。
\\\\
　　三十一難曰：三焦者，何稟何生？何始何終？其治常在何許？可曉以不？
\\\\
　　然：三焦者，水穀之道路，氣之所終始也。上焦者，在心下，下膈，在胃上口，主內而不出。其治在膻中，玉堂下一寸六分，直兩乳間陷者是。中焦者，在胃中脘，不上不下，主腐熟水穀。其治有齊傍。下焦者，當膀胱上口，主分別清濁，主出而不內，以傳導也。其治在齊下一寸。故名曰三焦，其府在氣街。一本曰衝。
