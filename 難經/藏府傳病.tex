\section{藏府傳病}

　　五十三難曰：經言七傳者死，間藏者生，何謂也？
\\\\
　　然：七傳者，傳其所勝也。間藏者，傳其子也。何以言之？假令心病傳肺，肺傳肝，肝傳脾，脾傳腎，腎傳心，一藏不再傷，故言七傳者死也。間藏者，傳其所生也。假令心病傳脾，脾傳肺，肺傳腎，腎傳肝，肝傳心，是母子相傳，竟而復始，如環之無端，故言生也。
\\\\
　　五十四難曰：藏病難治，府病易治，何謂也？
\\\\
　　然：藏病所以難治者，傳其所勝也；府病易治者，傳其子也。與七傳間藏同法也。